---
title: Feliz Navidad
author: Sietske
date: 2014-12-24
location: Puerto Montt
---
Hoogste tijd voor weer een update! Wellicht staan er voor jullie soms wat oninteressante details in, maar voor ons dient deze website ook als een soort dagboek. 

Na afscheid genomen te hebben van Santiago, zijn we zaterdag 13 december met de bus naar Pucón vertrokken. Een reis van ruim 12 uur, wat heel goed te doen was doordat we eerste klas zaten (last minute korting ;-)) In lekkere brede zachte stoelen die bijna helemaal plat kunnen zodat er zowaar een bed ontstaat, is het goed vertoeven. De lange-afstandsbussen zijn hier sowieso prima georganiseerd. Pucón ligt aan de voet van vulkaan Villarica, erg mooi. In onze reisgids werd hostel École aanbevolen en gelukkig hadden ze daar nog een kamer vrij (telefonisch gereserveerd in ons beste Spaans!). Een heerlijke ervaring; krakende houten vloeren, de geur van haardvuur en een voortreffelijk vegetarische keuken, kortom we hebben hier genoten! Zondag 14 december hebben we een mountainbike gehuurd en hebben een rondje van 40km gemaakt langs watervallen Ojos de Carbugua en Lago Carbugua, prachtig helder water! Ivm de minder goede weersvoorspelling zijn we maandag niet de vulkaan opgegaan maar hebben we een wandeling gemaakt in Parque Nacional Huerquehue waar we kolibries hebben gespot. Helaas niet van die mooie gekleurde maar wel imposant om de razend snelle vliegbewegingen te zien wanneer ze nectar uit een bloemetje halen. De wandeltocht ging langs verschillende meertjes: Lago Tinquilco, Chico en Verde. We hadden het een beetje rustig aan gedaan omdat de volgende dag ons nog een zware klim te wachten stond: naar de top van vulkaan Villarica! In alle vroegte opgestaan omdat we om 7uur zouden vertrekken... Tja, dat gaat hier toch altijd weer anders, we vertrokken uiteindelijk heel wat later, twee auto's vol met wandelaars en gidsen. Wat een geweldige ervaring was dat! Ik moet bekennen dat het behoorlijk zwaar was, bijna volledig door de sneeuw ruim 1km gestegen naar 2847meter. Uiteindelijk op de top konden we niet heel lang boven blijven door de kou en wind maar ook vooral door de gassen die de nog steeds actieve vulkaan uitblaast. Tijd om weer aan de afdaling te beginnen! Hoewel de beklimming ongeveer 5uur duurde, nam de afdaling maar ongeveer een klein uurtje in beslag. Lekker met een stukje plastic onder je billen naar beneden roetsjen, heerlijk! 

![image](https://cloud.githubusercontent.com/assets/8626944/5551095/c5f74cae-8b99-11e4-9c3f-852467b8ff83.jpg)

Woensdag 17 december hebben we lekker uitgeslapen en zijn we vertrokken naar Valdivia. Helaas kwamen we daar te laat aan om de vismarkt te kunnen bezichtigen, wat eigenlijk de enige bezienswaardigheid hier is. Wel hebben we hier enorme zeeleeuwen gezien die daar lagen te luieren, ook wel grappig. 
De volgende ochtend, donderdag 18e, opnieuw vroeg uit de veren (er was geen andere mogelijkheid met de bus) om naar Bariloche in Argentinië te gaan, met vlak voor de grensovergang nog een overstap in Osorno. Tijdens deze busreis werd een heerlijk nagesynchroniseerde film opgezet die ik wonderbaarlijk genoeg aardig goed kon volgen. Wellicht zegt dat meer iets over de kwaliteit van de film dan over mijn Spaans haha. Eenmaal aangekomen in Bariloche eventjes door het stadje gewandeld, we wanen ons in een Zwitsers Alpen dorpje. Twee nachten overnacht in heerlijk B&B Antiguo Solar met erg vriendelijke en behulpzame eigenaar Bernardo. Op aanraden van hem hebben zijn we ergens gaan eten, werkelijk verrukkelijk! Nog nooit zulk mals vlees gegeten, het smolt op je tong :-) 
Vrijdag ging ons plan om te mountainbiken niet door ivm regen en wind. Dan maar een klein wandelingetje naar Bosque Arraydn gemaakt, wandelkaart gekocht en eten ingeslagen voor de driedaagse trektocht die gepland staat voor de volgende dagen. Zaterdag 20 december vanuit Bariloche met de bus vertrokken naar het beginpunt van onze wandeling, Villa Catedral. Wachtend op de bus ontmoetten we twee andere Nederlanders die ons sterk aanraden om vanuit Ushuaia naar Antartica te gaan, we zullen zien... Onze eerste wandeldag eindigt in refugio Frey, deze ligt prachtig gelegen aan een meer tussen spitse besneeuwde bergtoppen. Onze beenspieren waren al een beetje getraind in Pucón, maar toch wel even wennen nu met beladen backpack. Juist voor dit soort gelegenheden hadden we onze tent en slaapzak meegenomen, wat heb ik daar van gebaald dat ik daar mee had ingestemd haha! Wat een kou hebben we 's nachts geleden; het sneeuwde, de temperatuur een aantal graden onder nul en een flinke wind, brrrr. Maar je tent uitstappen met zulk magnifiek uitzicht doet gelukkig veel goed. De volgende dag verder gewandeld naar refugio Jacob, welke ook aan een meer is gelegen. Ook weer een mooie tocht met prachtige uitzichten maar echt flink zwaar. Twee keer flink moeten stijgen en dalen, en dat gaat hier anders dan in de Alpen of Dolomieten. Gewoon maar zien hoe je boven en beneden komt over losliggende stenen en zonder echt goed duidelijke zigzag weggetjes. De gezelligheid, knusheid en een spelletje Yatzee met andere wandelaars in de hut doen me terugdenken aan vroeger toen we met de familie door de Alpen hebben gewandeld. Warm worden bij de houtkachel waarop een ketel water wordt verwarmd en kaarsjes op tafel omdat er geen elektriciteit is hier. Verrassend wel een wc met spoelbak en dus geen gat in de grond :-) In de tent gelukkig iets minder koud gehad, hoewel het wel een aantal graden vroor maar geen koude wind. Leuke gesprekken gevoerd met Anika (een meisje uit München) en John, een visserman uit Alaska. John heeft ontelbaar veel avonturen beleefd (6 maanden van New Mexico naar Canada gehiked, 3 maanden hetzelfde maar dan in de jungles van Bolivia naar Costa Rica) en de hele wereld rondgereisd omdat hij maar 4mnd per jaar zijn werk in Alaska kan uitvoeren. Maandag 22 december de afdaling gemaakt om terug te keren naar Bariloche waar een heerlijk warme douche in Antiguo Solar op ons stond te wachten. Die avond onszelf lekker verwend met een goed glas bier en overheerlijke pizza in de drukbezochte cerveceria Manush. 

![image](https://cloud.githubusercontent.com/assets/8626944/5551096/c5f7a744-8b99-11e4-9998-cc7363221703.jpg)

Dinsdag 23 december de bus terug genomen naar Chili: Puerto Montt, een havenstadje waar we kerst zullen doorbrengen. Chili ingaan is trouwens een tijdrovende bezigheid. Iedereen moet de bus uit en alle tassen worden gecontroleerd op producten die het land niet in mogen (zoals fruit, noten, dierlijke producten etc) door een speurhond. Hier overnachten we in een antiek hostelletje Gamboa, een hele beleving op zich. Moeilijk te omschrijven maar het is een eigenaardig verblijf met donkere gangen en je waant je een aantal jaren terug in de tijd, er verblijft hier nog maar 1 andere gast. Omdat met kerst dit hotel gesloten is, hebben we zojuist voor een nacht in een lekker sjiek hotel geboekt. We twijfelden even over de prijs en wilden nog verder rond kijken, mevrouw gaf meteen een korting van 20%, ok deal! Hier zullen we ook eerste kerstdag dineren op de tiende verdieping met waanzinnig uitzicht over zee, mmm. Tweede kerstdag vliegen we naar Coyhaique, vanuit dit stadje hebben we een ruige pick-up truck gehuurd om een deel van de Carretera Austral te volgen. Dit is de (enige) weg in provincie Aisén, hier is nauwelijks/geen openbaar vervoer maar de reisgids doet beloven dat het daar prachtig is. Ik ben erg benieuwd! Ergens langs deze weg zullen we dan ook nieuwjaar vieren. Op 8 januari 2015 vliegen we weer terug naar Puerto Montt om vanuit hier hopelijk het vrachtschip Navimag te nemen langs de fjorden naar Puerto Natales, 4 dagen varen (ookwel de Inside Passage van Chili genoemd). Genoeg mooie dingen in het vooruitzicht en al zoveel onvergetelijke dingen beleefd! 
Vanavond, kerstavond, zijn we van plan om hier een mis bij te wonen en hopen dat er ergens nog een restaurantje geopend is :-) 

Feliz Navidad! 
