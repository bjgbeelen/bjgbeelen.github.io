---
title: Una vez más, por favor
author: Bas
date: 2014-12-15
location: Pucón
---
De dag van onze eerste groepsles Spaans konden we langer uitslapen, na het weekend starten ze hier namelijk een uurtje later :-) De dag begint zoals elke daaropvolgende dag in 'Casa Morella' met een koude douche, een ham kaas tostibroodje, een vruchtenyoghurtje en een kop thee. Daarna op naar de bus waar we een half uur richting het centrum van Santiago rijden en uitstappen bij Plaza Italia. 

Over de bussen gesproken, deze staan in groot contrast met wat we in Nederland gewend zijn. In en uitstappen kan in principe op elke plek van de straat, zeker als de bus net vóór een bepaalde halte al tot stilstand komt. Dat is pech voor het oude opaatje die nu een extra grote uitstap moet maken omdat de bus zich toevallig meer dan een meter van de stoeprand bevindt. Dat betekent niet dat er meer tijd voor het uitstappen genomen kan worden, waardoor de meneer halverwege zijn uitstap de bus wordt uitgeslingerd omdat de deuren alweer sluiten en de bus weer in beweging komt. Z'n vrouw staat nog voor de inmiddels gesloten deuren en ziet haar man langzaam kleiner worden. Daarnaast dient de bus ook als een soort marktplaats waar verkopers hun waar proberen te slijten. Regelmatig stapt er een verkoper in, schreeuwt HeladoHeladoHeladoHelado en stapt de volgende halte zonder een ijsje verkocht te hebben weer uit. Één keer hebben we een minishow gehad van een singer songwriter die met een gitaar, microfoon en een kleine versterker zichzelf installeerde in de rijdende bus, als het ware een podium voor zichzelf opbouwde, en vol volume zijn nummers ten gehore bracht. Gelukkig had ie wel talent :-)

![image](https://cloud.githubusercontent.com/assets/8626944/5447054/00899632-84a7-11e4-8676-b1a73957d56a.jpg)

Het blijkt dat de grootte van onze groep niet verschilt met de week ervoor toen we privéles hadden, een groep van twee dus :-) Luxe, want dat betekent volledige aandacht van de lerares Libertad! In de ochtend hebben we net als alle andere aanwezige studenten vier uur Spaanse les, met een korte pauze na de eerste twee uur. Vier uur op een dag is veel, zeker als je de enige twee leerlingen in de groep bent en dus niet even af kan dwalen. Na die vier uur is het tijd voor lunch (meestal op een terrasje ergens in de buurt) en is de schooldag voorbij. Maar niet voor ons, want blijkbaar (waren we alweer vergeten) hebben we ons ingeschreven voor de intensieve cursus en hebben we na de lunch nog twee uur les, die specifiek wordt besteed aan converseren. Dat is even schrikken, want we zijn al helemaal gesloopt van de inspanningen in de ochtend. 

Wat wel leuk is is dat de conversatielessen ook buiten het klaslokaal mogen plaatsvinden, en dus gaan we met leraar Andrés op pad door Santiago. We combineren Spaanse woorden in hakkelige incorrecte zinnen en bij elke respons van Andrés spreken we het verzoek 'una vez más, por favor' uit. We zijn met hem Cerro San Cristoball op geweest, hebben tijdens een les koffie in een café besteld en van hem een rondleiding in het nationaal historisch museum gekregen. Leuke afwisselende lessen!

Dit patroon herhaalt zich de gehele week tot en met vrijdag. Alleen de donderdag gaat wat moeizamer omdat we de avond ervoor met onze Zwitserse huisgenoten naar een feestje van verschillende taalscholen zijn gegaan. Om een nog steeds niet begrepen reden drinkt iedereen daar heel de avond gratis, favoriet is een typisch Chileens mix waarvan ik de naam niet meer weet, vergelijkbaar met een BaCo. De volgende dag zitten we na een korte nacht met kleine ogen in de klas - dit roept herinneringen op aan de studententijd :-) Vrijdag alweer onze laatste lesdag, deze wordt afgesloten met het uitreiken van een 'diploma' en gaan we met alle docenten op de foto. 

![image](https://cloud.githubusercontent.com/assets/8626944/5447064/2d64f926-84a7-11e4-83d1-db7a5604665e.jpg)

's Avonds eten we met Morella, Ernesto en Julio (hun zoon) en Ramon en Natalie. Ook daar wordt weer voor 90% Spaans gepraat, ondanks dat we eigenlijk al verzadigd zijn voor die dag. Het is wel heel leuk om te merken dat de brei aan klanken die we hoorden toen we net in Santiago aankwamen, nu een herkenbare structuur begint te krijgen. En steeds vaker beginnen wederzijdse antwoorden begrepen te worden en zijn we daadwerkelijk een gesprek aan het voeren. Al dit oefenen heeft zich ondertussen al enkele malen uitbetaald, bij het telefonisch reserveren van een hostel, het kopen van een busticket of een praatje maken in de bus. Nu nog volhouden!
