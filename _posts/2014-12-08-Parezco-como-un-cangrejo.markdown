---
title: Parezco cómo un cangrejo
author: Sietske
date: 2014-12-08
location: Valparaíso
---
Hopelijk heeft iedereen een mooie sinterklaasavond gehad met veel lekkers, leuke gedichten en mooie surprises. Hier is dat volledig aan ons voorbij gegaan, mede door de warmte staan we er niet bij stil dat het in Nederland tijd is voor warme chocolademelk bij een gezellig haardvuur. Het lijkt ons ook erg bijzonder om kerst in de hitte te vieren, grappig om hier kerstbomen, kerstmannen en cactusplanten naast elkaar te zien staan.

We zijn nog maar een paar dagen van huis en hebben toch al erg veel beleefd! Ik schrijf dit stukje terwijl we in de bus van Valpaíso naar Santiago rijden. Grappig detail hier in de bus is dat er een bord hangt waarop je kunt zien hoe snel we rijden en dat wanneer we te hard gaan, we ons tot de buschauffeur moeten wenden. En natuurlijk zie ik er na een eerste dag zon meteen uit als een kreeft, maar dat geeft niks, dat wordt wel bruin hoop ik :-) (Parezco cómo un cangrejo zeg ik hier dan haha)
Onze twee privelessen Spaans van docent Luis (zie foto) zitten er al weer op, heel leerzaam maar niet echt gestructureerd. Meteen vanaf de eerste minuut mocht er alleen Spaans gesproken worden met elkaar, aan het eind van de eerste dag waren we dan ook gebroken door alle inspanningen, nieuwe indrukken en wellicht ook nog van de lange vlucht van de dag ervoor. Vandaag is het een feestdag (geen idee welk feest...) dus is er helaas geen les. Morgen begint de groepscursus op niveau 1, benieuwd wat we daar weer zullen leren! Thuis bij het gastgezin wordt er ook bijna alleen maar Spaans gesproken. Er verblijft hier ook nog een jongen en meisje uit Zwitserland (Zürich en Bern). Morella (de gastvrouw) is erg behulpzaam en spreekt voor ons in eenvoudige zinnen en gelukkig ook langzaam. Verrassend hoe snel je dan Spaans leert! Echter, zodra we buiten de veilige muren van het gastgezin zijn, lijkt het Spaans toch opeens veel moeilijker haha! Mij gaat het luisteren een stuk beter af dan het ook daadwerkelijk spreken. Bij Bas gaat het een stuk sneller en beter, mooi om te zien dat zijn vele uren reizen in de trein naar Zwolle zijn vruchten hebben afgeworpen door te oefenen met Duolingo. Iets waar ik helaas wat minder tijd aan heb besteed thuis.

![image](https://cloud.githubusercontent.com/assets/8626944/5351366/a6231eb6-7f33-11e4-8ddc-ce666a9993d6.jpg)

Afgelopen weekend zijn we naar Valparoíso gegaan met de bus, zo'n twee uur rijden vanuit Santiago. De reis er naar toe duurde echter veeeel langer, echt een Chileens tempo :-) Het kopen van een buskaartje kostte ons namelijk al ruim 2 uur: juist op het moment dat we de buskaartjes wilde betalen viel de stroom uit op het busstation waardoor we met de metro weer een stukje terug moesten, daar was weer een erg trage en lange rij voor de kassa... Je moet hier gewoon geduld hebben :-) Valparaíso is een stad aan de kust, gebouwd op de heuvels. Een plaats die ooit gouden tijden heeft gekend als tussenstop voor vele schepen. Maar sinds de bouw van het Panamakanaal is het in vergetelheid geraakt omdat er hierdoor een veel kortere vaarroute ontstond. Een erg leuk en gezellig plaatsje om doorheen te wandelen; eindeloos veel steile steegjes en trapppen vol met mooie muurschilderingen en graffiti. We hebben het huis van Pablo Neruda bezocht, een geliefd dichter en politicus hier. Zijn huis (La Sebastiana) staat hoog op een heuvel en heeft daardoor een prachtig uitzicht over de stad en de zee. Daarnaast hebben we een erg leuke en goede rondleiding van twee gidsen gehad; in drie uur kriskras door alle steegjes gelopen waardoor we een goede indruk kregen van de stad. Je mocht zelf bepalen hoeveel je voor deze tour wilde betalen. Deze organisatie blijkt ook in Santiago te zitten, dus dat gaan we zeker komende week ook nog doen. We hebben twee nachten overnacht in hostel Girasol. Hier opnieuw getoost op ons kersverse huwelijk met champagne die we hadden gekregen van de taalschool!

![image](https://cloud.githubusercontent.com/assets/8626944/5351379/ca0d5f26-7f33-11e4-89d5-758853a034fc.jpg)

Wat opvalt is dat in zowel Valparaíso als in Santiago iedereen erg vriendelijk en behulpzaam is. Ook spreken toch best wat mensen een aantal woorden Engels, dus dat valt niet tegen. Ook zijn er ontzettend veel straathonden te zien maar gelukkig zijn deze erg rustig zolang je ze geen aandacht geeft. Santiago vind ikzelf niet echt een heel bijzonder indrukwekkende stad. Wel heeft het een heel aantal mooie parken en pleintjes en is er in het oosten op de achtergrond altijd de bergrug van de Andes te zien. We moeten de stad ook nog wat beter leren kennen, iets wat we de komende dagen zullen gaan doen na de groepslessen Spaans: te voet en op de fiets door Santiago!

Hasta luego y muchos besos!
