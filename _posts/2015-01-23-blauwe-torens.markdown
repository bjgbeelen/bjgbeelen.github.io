---
title: Torens met blauwe zweem
author: Bas
date: 23 januari 2015
location: El Chaltén, Argentina
---
Op acht januari sliepen we wederom in het rare hotel Gamboa in Puerto Montt. Dit keer kregen we een andere kamer en de bedden waren helemaal niet zo comfortabel als de eerste keer. We hebben die avond wel heerlijk gegeten in parrilla Pepe's. We hebben ons voorgenomen in het nieuwe jaar wat alcohol te minderen, dus bestelden zelf een verantwoorde spa rood. Het voornemen ging toch weer overboord toen de tafel naast ons ons een halfvolle fles goede wijn aanbood die ze zelf niet opkregen. Behulpzaam als we zijn accepteerden we deze gunst natuurlijk. Het restaurant deed er nog een schepje bovenop door als afsluiter een ammareto van het huis op tafel te zetten. Ok, vanaf morgen dan maar :-)

De volgende dag hebben we vroeg ingecheckt bij Navimag, vervolgens moesten we ons nog de hele dag vermaken in Puerto Montt. We zijn op zoek gegaan naar donsjassen aangezien iedereen ons vertelt hoe koud en guur Torres del Paine kan zijn, uiteindelijk niet geslaagd. Aan het eind van de dag gingen we dan eindelijk de veerpond op. We hadden een kamer met raam en eigen badkamer, de laatste en helaas duurste versie die nog over was. Van te voren maakten we grapjes dat deze luxe kamers natuurlijk niet met 'het plebs' zouden gaan eten en dat er een aparte eetzaal zou moeten zijn met een andere menukaart en geen rijen voor het opscheppen :-). Tot onze verbazing zagen we online op de plattegrond van een Navimag schip dat er inderdaad een 'AAA-kamers eetzaal' is! Er is dan toch ook enige teleurstelling als blijkt dat de kleinere Navimag variant is ingezet zonder deze ruimte. Gewoon in de rij voor hetzelfde voer dus :-) 

![image](https://cloud.githubusercontent.com/assets/8626944/5886044/c835e67e-a363-11e4-97ef-f48978f17f19.jpg)

Drie nachten slapen we op de boot. Rondom de eerste en de laatste varen we tussen de fjorden van Chili. Dit is rustig vertoeven en we vermaken ons - naast buiten genieten van de bijzondere omgeving en op zoek naar walvissen en dolfijnen - met het spelen van Yatzee en het lezen van een boek. We zien helaas geen walvissen maar af en toe zien we wel een dolfijn het water uitspringen. Drie keer per dag wordt omgeroepen dat het eten klaarstaat en ook als er iets bijzonders te zien is wordt dit gemeld. Het is dus een zeer ontspannen manier van reizen. In het midden van de vaart gaan we echter de open zee op en al snel blijkt dat zowel Sietske als ik geen Watergeuzen zijn. We hebben pillen tegen zeeziekte bij ons, maar die moet je ruim op tijd innemen en het zal blijken dat we dat niet op tijd genoeg gedaan hebben. Bij het avondeten is Sietske al misselijk, ik schep optimistisch met een ingenomen pil een tweede keer spaghetti op. Een half uur later is mijn evenwichtsorgaan ook van slag en besluiten we om buiten een frisse neus te halen, waar de meeste andere passagiers zich ook ophouden. De pond gaat zo erg op en neer dat concentreren op de horizon me nog misselijker maakt en niet veel later vliegen twee borden pasta dan ook over de rand van de boot. Dit moet een interessant beeld zijn geweest voor de toeschouwers want door de wind werd alles op ooghoogte meters meegenomen, gelukkig naar een plek zonder publiek. Ook Siets ontkomt er niet aan. 'S avonds slapen lukt ook nauwelijks. Naast de misselijkheid gaat het schip nog steeds flink op en neer en maakt regelmatig een hoek van 45 graden voor mn gevoel. Onder mijn bed zijn schuiflades die hierdoor de ene keer helemaal uitschuiven om de volgende keer weer teruggebracht te worden onder mijn bed. Wanneer het weer rustig wordt weten we allebei dat we Antarctica niet zullen aandoen, aangezien dit een veel langere bootreis volledig op open zee betreft. Zo worden besluiten soms makkelijk (voor je) genomen!

Puerto Natales lijkt op het eerste gezicht niet veel te bieden. We slapen op aanraden van Peter en Myriam - vrienden van de ouders van Sietske die in november in Patagonië waren - bij Casa Lucy en dit is inderdaad een erg prettige plek om te verblijven. Een zeer ruime kamer met groot fijn bed en 's ochtends een goed ontbijt inclusief gebakken eitje en zelfs plakjes cake! Zo hebben we ze nog niet eerder meegemaakt. Meteen na aankomst in Puerto Natales hebben we informatie vergaard en boodschappen gedaan om de dag erna vier dagen in Torres del Paine te trekken. Het weer schijnt namelijk eindelijk te verbeteren dus daar willen we meteen van profiteren!

We lopen de W trek van rechts naar links. Het heet de W trek vanwege de vorm van aansluitende trails. Eigenlijk ga je 3 valleien in (de verticale strepen) die onderaan met elkaar verbonden zijn. Er zijn veel mensen die van links naar rechts lopen om zo te eindigen bij de fameuze Torres. Wij beginnen met dit deel, omdat we dan gebruik kunnen maken van de gratis campementos (dat is andersom lastiger) en dan hebben we ze zeker gezien met mooi weer! 

Het is niet een zware tocht de eerste dag, zo'n 4 uur lopen. We zetten in de middag onze tent op in campemento Torres. Omdat we redelijk vroeg zijn kunnen we het beste plekje uitzoeken. Uiteindelijk wordt het een drukke maar gezellige bende met herinneringen aan lowlands - overal staan tentjes. We komen een groepje Nederlanders tegen die de eerste dagen ontzettend slecht weer had, en de Valle Frances zelfs niet in mocht. Ze hadden duidelijk minder ervaring met meerdaagse tochten. Ze waren begonnen in zware spijkerbroek die natuurlijk niet meer droog te krijgen was en nu stonden ze in zwembroek te vernikkelen op een van de hoogstgelegen kampeerplekken. Ze hadden wel een goede tip om de volgende dag een slaapzak mee te nemen wanneer je de zonsopgang op de Torres gaat bekijken, iets wat iedereen hier schijnt te doen. 

![image](https://cloud.githubusercontent.com/assets/8626944/5886045/e3450558-a363-11e4-8c7e-49debf36321e.jpg)

Om 4 uur stonden we op - heldere lucht met sterren - en uiteindelijk waren we rond half 6 bij het uitzichtpunt. En dan is het wachten op die eerste zonnestralen. De slaapzak was een goed idee, want van stilstaan kreeg je het idd snel koud. We wachten en wachten en we zien het steeds lichter worden, maar de mooie kleur blijft uit. Een kleine wolkenpartij heeft zich gevormd tussen de zon en de Torres en blokkeert daarmee de stralen. Helaas voor ons dus geen mooie oranje granieten torens, maar het was alsnog zeer mooi. We hebben deze tweede dag een lange dag van 9/10 uur te gaan naar campemento Italiano, dus we moeten weer terug, ontbijten en inpakken! Het weer zit wederom mee en het is een prachtige tocht. Sietske krijgt alleen last van d'r knie, en alweer baal ik dat ik de voor mijn verjaardag gekregen wandelstokken niet mee heb, die waren nu extra handig geweest! Onderweg ontmoeten we Mell, een Brazliaanse dertiger die in Keulen woont. Ook zij gaat door naar Italiano en met z'n 3en lopen we weer verder, zo heeft iedereen wat afleiding voor het laatste stuk van de inmiddels zware dag. Als we uiteindelijk rond half 8 aankomen hebben we het dit keer niet voor het kiezen. We vinden nog wel een plekje voor onze lange tent, maar we liggen wel schuin dus slapen valt tegen als je moeite moet doen om op je matje te blijven liggen. 

De derde dag gaan we de Valle Frances in, erg mooi lopen daar wederom! Het handige van de W trek is dat je zonder rugzak de stukken in de valleien kunt doen, dat scheelt behoorlijk qua inspanning. Eenmaal terug pakken we onze rugzak weer op en lopen naar de laatste camping, voornamelijk door door brand verwoest bos. 

De laatste camping blijkt een open veld te zijn. Met slecht weer en de beruchte Patagonische winden is dat niet al te best. We horen dat de avond ervoor nog een (boven) tent is weggewaaid. De goden zijn ons echter goed gezind en het wordt een rustige nacht. Bij het tandenpoetsen zie ik opeens een bekend gezicht en ik tref mijn collega Frank aan met zijn vrouw/vriendin Marjolein. Van te voren maakten we wel eens een grapje dat we ergens een biertje zouden doen in Zuid Amerika. Hij ging een maand eerder weg en heeft naast Patagonië ook Bolivia, Ecuador en de Gallapagos eilanden aangedaan. De kans dat je elkaar dan treft is nihil, dus dit was een erg grappige ontmoeting. Helaas hebben we het biertje laten zitten, want Siets en ik zouden de volgende dag om 4 uur gaan opstaan om het laatste stuk van de W te lopen en zo op tijd terug te zijn om de middag katamaran terug naar de bussen te kunnen pakken. Het fijne van zo vroeg opstaan is dat we het pad voor ons alleen hadden op een anders toch behoorlijk drukke trail. De katamaran over het meer, met op de achtergrond de mooie toppen waar we de dagen ervoor hebben rondgelopen, is een uitstekende afsluiter van Torres del Paine. 

In Puerto Natales vechten we tegen de slaap en trakteren ons op een lekkere maaltijd bij restaurant Kaiken, een klein familiebedrijfje vlakbij ons b&b. Wow, wat een lekker eten hier! Voorgerecht, hoofd en na, alles superverzorgd en smaakvol, en dat zover weg van alles. Zo hebben we het wederom nog niet meegemaakt in Chili. Het blijkt dat er nog veel meer van dit soort restaurantjes zijn in Natales, interessanter dus dan dat het van de buitenkant lijkt! Ook de volgende dag smullen we weer van een maaltijd van hoge kwaliteit bij Afrigonica (afrikaan wordt verliefd op een Chileense, verhuisd naar Natales en ze beginnen dit fusionrestaurant). Voor ons was deze dag een rustdag en hebben de tijd genomen om de rest van de reis te plannen. Tickets terug naar Buenos Aires vanaf Ushuaia zijn geboekt. Ook de Iguazu falls gaat nu daadwerkelijk gebeuren en vandaar uit vliegen we naar Rio de Janeiro waar we enkele dagen proeven van deze wereldstad vóórdat we afsluiten met tien dagen tropisch eiland op Ihla Grande. 

![image](https://cloud.githubusercontent.com/assets/8626944/5886051/03beb4e6-a364-11e4-9e3d-73d8886f4fb0.jpg)

Op de dag dat we Chili verlaten gaat er een nieuwe wereld voor ons open. In Argentinië hebben we nu de indrukwekkende reuzegletsjer Perito Moreno bezocht. Deze is op z'n breedste punt zo'n 17km lang en 55 meter hoog! El Calafate - de basis om naar Moreno te gaan is een toeristisce plek, en lijkt voor ons gevoel ook duur. Daarom niet langer dan nodig gebleven en zijn naar El Chaltén gegaan. Dit is veel kleinschaliger en een mooiere omgeving! Hier staan we nu met mooi weer op de camping. We hebben twee dachttochten gemaakt naar Mt. Fitz Roy en naar Cerro Torre (daarmee heb ik het icoon voor de naam van mijn backpack gezien). Mooie afsluiters van wat Patagonië aan hiking te bieden heeft. Wat rest zijn nog drie dagen Ushuaia en dan zit het hoofdstuk Patagonië er alweer op! Ook over de helft van de reis alweer maar gelukkig nog genoeg moois in het vooruitzicht! 
