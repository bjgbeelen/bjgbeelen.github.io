---
title: Bém vindo ao Brasil!
date: 05 februari 2015
location: Rio de Janeiro
author: Bas
---
Op onze laatste dag in Buenos Aires hadden we nog een druk programma. In de ochtend zijn we naar de wijk La Boca gegaan, om de Caminito te bezichtigen. Dit is een oud treinstation dat nu is omgedoopt tot een markthal. Rondom zijn een aantal straatjes met bonte huisjes die voor een opvallend straatbeeld zorgen. De wijk staat bekend als slecht en het wordt dan ook aangeraden niet buiten het gebied van de toeristische Caminito te komen en deze alleen overdag te bezichtigen. Op de vraag hoe je daar kunt komen beantwoordt de één dit alleen met een taxi te doen, een ander zegt dat de bus - die een paar blokken van de Caminito vandaan de eindstop bereikt - ook prima te gebruiken is. Hoewel de taxi hier niet bijzonder prijzig is zijn we voor de ervaring toch op de bus gestapt. Op het moment dat we La Boca inrijden kun je inderdaad het verschil zien met bijvoorbeeld de nette wijk Palermo waar we verblijven. Toch lijkt het hier ook meteen veel levendiger met op straat een hoop bedrijvigheid. Hoe dichter we bij de eindstop komen hoe leger de bus wordt, waardoor onze alertheid toch wat wordt aangescherpt. Als enigen stappen we uit bij de laatste stop en het is niet direct duidelijk waar we naar toe moeten. Gelukkig komen er twee vrouwen voorbij aan wie we de weg kunnen vragen en zo zijn we binnen de kortste keren waar we willen zijn. We lopen wat rond en zien de eerste tango's op straat gedanst worden. In combinatie met de vrolijke kleuren om ons heen zorgt dit voor een nieuw en uniek beeld van Buenos Aires. 

![image](https://cloud.githubusercontent.com/assets/8626944/6072089/6fb8007e-ad84-11e4-8852-c66bc17247c0.jpg)

Na wat gedronken te hebben - het is die dag erg warm dus we hebben continu dorst - gaan we met de bus weer terug naar de aangrenzende wijk San Telmo. Hier worden op zondag de straten vrijgemaakt van rijdend verkeer om plaats te maken voor kraampjes met prullaria. Het is er goed druk en het is leuk om gezien te hebben, maar er zit niets bij waarvan we vinden dat het de moeite waard is om mee naar huis te nemen. Het is ondertussen eind van de middag en we waren van plan tot de avond hier te blijven - de tangovoorstelling die we hebben geboekt is namelijk in dezelfde wijk. Een paar uur hier wachten zien we echter niet zitten en we lopen langs de locatie van El Viejo Almacén waar we gelukkig al iemand aantreffen. Zo regelen we alsnog gratis vervoer van en naar ons hotel en kunnen we daar nog een paar uur relaxen op het dakterras!

We worden inderdaad opgehaald op de verwachte tijd en worden gebracht naar het restaurant dat tegenover het theater zit. We hebben een combinatie van diner en voorstelling geregeld, helaas vóórdat we recensies tegenkwamen met bijna unaniem het oordeel dat de voorstelling hoogstaand is, maar dat je beter ergens anders kunt dineren. We belanden in een niet bijzondere ruimte met gedekte tafels waar wij de gemiddelde leeftijd flink laten dalen. Het eten dat wordt geserveerd is inderdaad niet bijzonder en voor dezelfde prijs kun je in BA op heel veel plekken veel beter krijgen. Tot het laatste moment wordt ons oordeel gevormd - Sietske krijgt een speciale cake met merengue en ik koos voor een chocolademousse met walnotenpraline als afsluiter. De mousse lijkt wel ijs en heeft een aparte smaak. Ik krijg een hapje van Sietske's toetje - mierenzoet! - en Siets probeert mijn chocolademousse. Ze trekt een vies gezicht - "gatver, dit smaakt naar blauwe schimmelkaas, dit is bedorven". Ok, dat is dus de smaak die ik niet kon plaatsen. Ik leg de ober uit dat het toetje al een hele tijd over de houdbaarheidsdatum is, maar ik denk dat ie alleen begrijpt dat ik het niet lekker vind. Ik krijg wel een vervangend toetje (de mierzoete :-)), maar deze ervaring zorgt er wel voor dat we ons aansluiten bij de reacties van onze voorgangers. Alleen de losse voorstelling met vooraf een restaurant naar eigen keuze was beter geweest!

De voorstelling zelf is in een intiem theater. Op het podium een pianist, contrabas, twee accordionisten en een viool. Afwisselend zijn er één tot vier dansparen. Hoe verder de avond vordert hoe ingewikkelder de danspassen worden, erg gaaf om te zien! Het is inderdaad hoogstaande kwaliteit die wordt geleverd van zowel muzikanten als dansers. De tango is fantastisch om naar te luisteren, het boeit zowel qua melodie als ritme. En als er dan ook nog eens mooi op gedanst wordt! Ook Maxima's tranentrekker komt voorbij maar dan in een ander jasje. Halverwege de show verschijnen ineens oude mannetjes op het podium met een aborigine uiterlijk. Met gitaar, zang en panfluit wordt de sfeer ineens omgegooid en dat is even omschakelen, maar ook dit blijkt erg goed te zijn en een leuke afwisseling!  Het doet Peruaans aan gezien de bezetting, maar we vermoeden dat hier toch wel Argentijnse roots op het podium staan. De panfluitklassieker El Condor Pasa hoor ik vanaf de werkelijk prachtige gitaarintro al direct aankomen en de uitvoering is gelukkig van betere kwaliteit dan het beeld dat me toch meestal als eerste te binnenschiet bij dit nummer (de panfluitperuaan in een willekeurig Nederlands winkelcentrum). De Titanic tune bleef gelukkig achterwege ;-) Als finale keren de tangodansers weer terug en zo eindigt onze laatste dag in Buenos Aires op en top Argentijns. 

![image](https://cloud.githubusercontent.com/assets/8626944/6072102/9a289b20-ad84-11e4-8d22-661cf50455ad.jpg)

De busreis naar Puerto Iguazu - het dorpje aan de Argentijnse kant van de bekende watervallen - duurt meer dan 18 uur en voornamelijk 's nachts. We proberen wat te slapen op onze "semi cama" stoelen, maar wat nachtrust krijgen lukt inderdaad maar semi :-) Vroeg in de ochtend komen we aan en brengen onze spullen naar de via booking.com gereseveerde bed&breakfast. Dat gaat erg handig en geen gedoe met terplaatse zoeken. Ook zijn er leuke last minute kortingen te krijgen! We gaan diezelfde ochtend nog naar de watervallen aan Argentijnse kant. We belanden in een soort Efteling waar je met een treintje naar verschillende trails wordt gebracht. Het is gigantisch druk, file lopen zelfs en dat valt een beetje tegen. Het is daarnaast ook erg benauwd met hoge luchtvochtigheid, we merken wel dat we hier aan de rand van de Amazone in de tropen zitten. Iedereen die we hebben gesproken over Iguazu lijkt de Argentijnse kant te prefereren, maar zelf hadden we misschien wat meer verwacht. Ook nog moe van de lange busreis besluiten we redelijk op tijd terug te gaan. Wat rust kunnen we wel gebruiken!

Dag twee bij de watervallen zien we vanaf de Braziliaanse kant. Onze backpacks hebben we kunnen droppen bij de ingang van het park, erg handig! Wat ook opvalt is dat er geen gedoe met geld is. Rekenen met kleine getallen en ‪de prijzen zijn schappelijk. In het park zien we nu een beter (panoramisch) overzicht van de 275 watervallen die het park telt. Wat ons betreft steekt de Braziliaanse kant ver boven de Argentijnse kant uit. Ook lijkt het hier rustiger en zien we meer wild. Naast de neuswasberen die je lunch proberen te stelen zien we nu ook verschillende varanen, vlinders en vogels. Ook hier eindigen we bij de Garganta del Diablo waar we via een platform 'in' de cataratas worden opgenomen. Een mooie en natte ervaring die de Argentijnse variant wederom overtreft. 

![image](https://cloud.githubusercontent.com/assets/8626944/6072107/ae2472ca-ad84-11e4-9284-f5f04241c667.jpg)

Het park huist ook een 9km lange trail waar je door de jungle op zoekt kunt gaan naar de diversiteit aan vogels, reptielen en luipaarden! We hebben echter niet genoeg water bij ons en nog niet helemaal hersteld van de vorige dag besluiten we om dit toch over te slaan. Dat bewaren we voor een volgende keer. Er is gelukkig een gemakkelijker alternatief om wat moois te spotten - het Parque das Aves. Dit vogelpark gelegen tegenover de watervallen is opgezet ter conservatie van de kleurrijke vogels die zich met name in het Braziliaanse regenwoud bevinden. Naast de manier van bezichtigen die we gewend zijn - een hek scheidt toeschouwer van vogel - hebben ze ook enorme ruimtes gemaakt waar je als toeschouwer één wordt met hun leefomgeving. De eerste keer om een reuzetoekan van dichtbij op een tak te zien zitten is een fantastische ervaring, wat een prachtbeest! Het zijn er ook niet een paar! Vrolijk hoppen ze op een lachwekkende manier over een tak of de grond en soms zien we ze in flightmodus naar een nieuwe boom vliegen. We zien ook andere toekansoorten, ara's, macaws en andere gekleurde familieleden waarvan ik de naam niet weet. We beseffen dat dit natuurlijk nog steeds  een artificiele opzet is, maar zonder afscheiding voelt het toch bijna alsof je ze in het wild tegenkomt. Er is ook nog een vlindertuin die je op dezelfde manier kan bezichtigen, maar eigenlijk zijn we verzadigd en moeten we ook terug om onze spullen op te halen voordat het park om vijf uur sluit. Daar aangekomen is het hek tot onze schrik al dicht en we komen er 's avonds pas achter dat we ook daadwerkelijk te laat waren. Bij de grensovergang naar Brazilië is de klok ineens een uur vooruitgegaan :-) Uiteraard hebben we onze tassen wel nog gekregen en volledig bepakt zijn we vanaf vanochtend alweer aan het reizen naar het door iedereen geprezen Rio de Janeiro, we zullen zien hoe het ons gaat bevallen!



