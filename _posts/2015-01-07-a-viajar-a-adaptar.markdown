---
title: A viajar = a adaptar
author: Bas
date: 7 januari 2015
location: Puyuhuapi
---
Op kerstavond iets te eten vinden in Chili is nog best lastig! Zelfs de McDonalds had net haar deuren gesloten vóórdat we daar tenslotte onze laatste poging gingen wagen. Uiteindelijk niet verhongerd, maar wel raar om in zo'n uitgestorven plek rond te lopen. Het luxe hotel waar we verbleven op eerste kerstdag was niet anders. We waren de enige gasten in het 10 verdiepingen tellende gebouw! Speciaal voor ons is de jacuzzi gereed gemaakt en 's avonds als enige gasten in het restaurant met mooi uitzicht op zee prima gegeten. We voelden ons wel een beetje schuldig, er was op eerste kerstavond meer personeel dan gasten aanwezig in het restaurant, mogelijk alleen omdat we dat de dag ervoor al hadden gereserveerd. We hebben maar een dubbele fooi achtergelaten :-)

Op 2e kerstdag vlogen we naar Coyhaique, daar stond een nauwelijkse gebruikte rode Toyota Hilux op ons te wachten. Omdat we laat in de middag aankwamen en Coyhaique de enige grotere plek is om boodschappen te doen hebben we daar maar overnacht. Onderweg zagen we een mooie uil voorbij vliegen, dat belooft wat! Na voor enkele dagen boodschappen gedaan te hebben gaan we op pad, de Carretera Austral op richting het zuiden. De eerste 100km is geasfalteerd en gaat redelijk vlot. Sietske ziet onderweg een mooie vos met een dikke pluimstaart vóór onze auto voorbijgaan, ik was waarschijnlijk gefocust op de prachtige vergezichten want ik heb 'm helaas gemist. In Villa Cerro Castillo zijn we even gestopt om te kijken of we daar nog een wandeling konden maken, maar het informatiecentrumpje was gesloten, ook was het wat wisselvallig weer dus we zijn maar doorgereden. Vanaf daar gaat de weg over in een brede eenbaans gravelroad met tweerichtingsverkeer :-) Mooie valleien met omringende bergtoppen komen vanuit verschillende perspectieven in zicht. Op sommige stukken prachtig rijden met herinneringen aan Nieuw Zeeland. We rijden langzaam, ik denk gemiddeld 40km/uur, deels omdat je er niet hard kan maar ook deels om alles wat we tegenkomen zo goed mogelijk te bekijken. Af en toe schiet er een maffe Chileense tegenligger met volle snelheid voorbij, soms maar net tijd genoeg om uit te wijken! Ons doel voor de komende dagen is toekomstig nationaal park Patagonia, dat iets boven het plaatsje Cochrane ligt. Dit halen we met onze voortgang niet en we maken daarom een tussenstop in Puerto Tranquilo. Hier vinden we een mooie camping waar we tevens een vuurtje kunnen stoken. We kopen een lading hout voordat we het gezien hebben en zitten even later met een zooi natte dikke boomstammen opgescheept. De provincie Aisén is heel erg regenachtig dat is bekend, maar anticipeer daar dan op met een afdakje voor je brandhout? Hmmmm.... Na enkele pogingen - Bear Grylls style met flint - kwam ik al snel tot de conclusie dat dat 'm niet ging worden. Mooie vonken maar geen doen voor het natte gras. Dus eerst maar wat gekookt en gegeten. Tenslotte een laatste poging, ik wilde me niet gewonnen geven en voila, met een hoop geduld en wat stukjes karton van de boodschappendoos lukte het geleidelijk een vuurtje op te bouwen. En uiteindelijk zo heet dat zelfs de natte blokken zonder moeite het vuur in stand hielden. Pfew.., m'n vrouwtje niet in de kou laten zitten en m'n ego niet gekrenkt ;-)

![image](https://cloud.githubusercontent.com/assets/8626944/5652629/e6767c0a-9690-11e4-8ac8-e6fa7a6abdc9.jpg)

De volgende dag begint met regen. Onderweg komen we een oude verzopen Chileen langs de kant van de weg tegen. We nemen 'm mee tot 'el cruce' wat niet meer dan de kruising betekent, weer wat geleerd. In de bak van de pickup heeft hij een geslacht dier gegooid waarvan we alleen de poten kunnen zien, wat zou het zijn? De man mompelt zo erg dat we niets van zijn Spaans verstaan, dus we komen er helaas niet achter.  Het weer wordt steeds beter, in het zuiden van Aisén is het namelijk een droger klimaat. We rijden door schitterende dalen en spoedig komt de Rio Baker in zicht. Met het juiste licht kleurt deze rivier fel turquoise. De breedste rivier van Chili is indrukwekkend. Ik zie honderden potentiele plaatjes voorbij schieten, maar het blijft bij mentale foto's. Het nationaal park ligt in Valle Chacabuco, enkele km van de Carretera Austral af. Zodra we de zijweg inslaan komen binnen de kortste keren de beloofde guanaco's in zicht! Deze lama-achtigen zijn hier nog beschermd, waar ze in andere delen worden opgejaagd voor het avondmaal. Het zijn er hier zoveel dat ze zelfs op de camping waar we staan opduiken!

We maken hier een mooie maar lange wandeling - weer veel guanaco's, roofvogels en enkel de sporen van puma's - en rijden de dag erna als we weer vertrekken nog een stuk van een scenic route richting de grens van Argentinië. Vervolgens besluiten we via Cochrane, waar we overwegen te kamperen, toch door te gaan naar Tortel, zo'n beetje het zuidelijkste puntje van de CA, slechts sinds 1999 per weg te bereiken. We pikken Peter op die al een aantal uur een lift probeert te fixen. We ontmoette hem in Valle Chacabuco op de camping, een veertige jarige duitser met dreadlocks, verder heel aardig ;-) Hij heeft de meest interessante verhalen. In de jaren 80 heeft hij de CA per fiets (zonder versnellingen!) gereden, dat werd toen nog nauwelijks gedaan. Hij heeft er vrienden aan overgehouden in Cochrane en komt daardoor regelmatig in dit gebied. Hij lijkt overal te zijn geweest en alle plekken bij naam te kennen. Onderweg hebben we het erover hoe afgelegen het hier is, hoe hij een verhaal kent van iemand die een voetoperatie moest ondergaan en daarvoor eerst 300km over de CA moest rijden om vervolgens in Coyhaique op een vliegtuig te stappen naar Puerto Montt! Echt ver van de bewoonde wereld dus! In Tortel is het koud en regent het maar het plaatsje heeft wel charme. Alles is hier rondom boardwalks gebouwd. De auto laat je bovenaan op de parkeerplaats staan en een doolhof van houten planken onthult een klein dorpje in een fjord. Peter trakteert ons op een diner voor de lift die we hem hebben gegeven, versgevangen zalm!

![image](https://cloud.githubusercontent.com/assets/8626944/5652642/0e867f74-9691-11e4-901c-770aa9d7b3fe.jpg)

Op oudjaarsdag vertrekken Siets en ik weer naar het noorden, terug via Cochrane. Snel zal blijken dat deze dag iets heel anders in petto heeft dan wat we van plan zijn. Halverwege de rit gaat er iets fout - waarom weten we niet meer, het gaat zo snel - maar de auto beland uiterst rechts op de losse gravel, en daarmee krijgt het stuur een eigen wil. De auto gaat nu zo schuin dat ie omslaat, op de kop hangend verwacht ik een airbag maar deze blijft uit. Ineens komen we tot stilstand na 360 graden omgerold te zijn, enkele meters lager dan de weg.  In shock kijken we elkaar aan, we kunnen nog praten en het lijkt wonderbaarlijk goed te gaan met beiden. Alleen ik heb enkele sneetjes opgelopen door glas van het raam dat in duizend stukjes is gebroken. Heel helder stap ik de auto uit en klim zo snel mogelijk de weg op om bereik van m'n telefoon te testen en voorbijgangers aan te houden. Bereik kan ik hier - in werkelijk the middle of nowhere - wel vergeten. Meer geluk hebben we met voorbijgangers die niet lang op zich laten wachten, iets wat hier op de CA niet vanzelfsprekend is! Wat volgt     zijn een aantal lange dagen in Cochrane waarin we weinig kunnen, gezien de jaarovergang. Het stadje is net als met kerst uitgestorven. De politie heeft twee dagen nodig om het rapport te voltooien omdat niet alle juiste mensen aanwezig zijn (oorspronkelijk werd ons gezegd dat we vijf dagen later pas een rapport zouden kunnen verwachten). Ik ben trouwens blij met onze cursus Spaans want het zijn letterlijk twee woorden Engels die de carabineros hier spreken. En de bussen rijden ook pas weer vanaf drie januari... Het zijn ook dagen waarin we proberen niet steeds te bedenken wat er meer gebeurd had kunnen zijn, iets wat tegelijkertijd moeilijk is om opzij te schuiven. En het zijn dagen om nieuwe plannen te maken, we hebben nog een dikke week tot onze terugvlucht gepland staat, wat gaan we doen?

Na een lange en in het begin ongemakkelijke busrit terug naar Coyhaique besluiten we om nog een paar dagen in nationaal park Queulat in het noorden te kamperen. Helaas is er geen vervangende auto beschikbaar, het vakantieseizoen is gestart en er zijn sowieso maar weinig huurauto's. Na een volledige dag besteed te hebben aan reizen (nu ondervinden we waarom hier een auto wordt aangeraden), treffen we het park in hondenweer aan. Ik schat de situatie om hier te kamperen in als 'niet gezellig' en stel snel voor om nog een stukje door te reizen tot het plaatsje Puyuhuapi. 

![image](https://cloud.githubusercontent.com/assets/8626944/5652662/46ebf9d4-9691-11e4-93b8-bd8184e787a8.jpg)

Reizen = aanpassen, je plannen continu afstemmen op de variabelen die je voorhanden hebt en daar zo goed mogelijk een keuze mee maken. En ook al gaat het dan misschien anders dan in eerste instantie bedacht, het pakt vaak onverwachts goed uit. Zo ook in Puyuhuapi. We verblijven hier in een super Bed&Breakfast, het huis van de van oorsprong Duitse familie Ludwig die dit plaatsje hebben gesticht. Het is degelijk, groot, mooie warme zitkamer en we kunnen onze gekochte boodschappen bereiden in de vrij te gebruiken keuken. Maandag 5 januari hebben we heen en terug gelift naar het nationaal park Queulat, dit ging supermakkelijk. Daar een mooie wandeling gemaakt door dik en groen regenwoud om uit te komen op een hangende gletsjer. Hij was vroeger imposanter, maar hij maakt nog steeds veel lawaai wanneer er wat beweging ontstaat. Vandaag wordt weer een reisdag terug naar Coyhaique en de dag daarna terug naar Puerto Montt. Daar staat dan de vierdaagse boottocht door de fjorden van Patagonië te wachten richting Puerto Natales, met Torre del Paine als toetje. We zullen zien hoe we daar weer moeten inspelen op het onvoorziene, iets moois gaan we er zeker weer van maken!
