---

title: Een tropische afsluiter
author: Sietske
location: Abraão, Ilha Grande, Brasil
date: 16/02/2015

Vanuit het vliegtuig hadden we prachtig zicht op Rio de Janeiro, we vlogen langs het Christusbeeld / Christo Redentor dat overal hoog bovenuit torent, we hadden geluk dat er bijna geen wolken waren. Zo konden we goed zien hoe uniek de ligging van deze stad is; het ligt tussen de oceaan en het Atlantic forest en de stad is rondom hoge bergjes gebouwd, een prachtig gezicht. We verblijven in de rijke (en veiligste) wijk Leblón waar we ontvangen worden door een zeer gastvrije en vriendelijke Eider. Geboekt via AirBnb dus we slapen bij hem thuis in een ruim appartement met mooie slaapkamer en eigen badkamer. In het kennismakingsgesprekje worden we overspoeld door een tirade over hoe slecht het met de economie van Brazilië is gesteld en Eider hoopt op een militaire coup die volgens hem de nodige veranderingen teweeg zal brengen. Daarnaast krijgen we gelukkig ook nuttige tips en adviezen over wat we in de komende twee dagen allemaal kunnen doen in de stad. De volgende ochtend worden we verrast door een waanzinnig lekker en uitgebreid ontbijt. Ons bord ligt vol met vers fruit: papaya, twee soorten meloen, een banaan en niet te vergeten de meest verrukkelijke sappige en zachte mango die ik in tijden heb gehad! Wat hebben we dat gemist de afgelopen weken: lekker fruit! Daarnaast staat de tafel vol met stokbroodjes en vruchtenyoghurtjes, eigenlijk te veel om allemaal op te kunnen. Eider komt bezorgd kijken en vraagt of ik de yoghurt niet lekker vind omdat ik deze had laten staan. Ik probeer hem duidelijk te maken dat mijn buik gewoon te vol zit met al dat lekkers, maar toch heeft hij speciaal voor mij de volgende dag andere yoghurt gehaald... uit beleefdheid dan toch maar wat extra gegeten :-) 
Omdat het bijna het einde van onze reis is en we tot nu toe nog geen nare ervaringen hebben gehad met diefstal, besluiten we om het risico niet op te zoeken en het centrum van Rio te mijden. We lopen rond in de wijk Leblón met zijn vele cafeetjes en restaurants en bezoeken de botanische tuin: erg mooi. Geweldig dat in zo'n enorme stad er zo'n grote mooie tuin is en dat deze gewoon overgaat in het tropische Atlantic forest. Hier zien we ook toekans, dit keer in het wild en dus wat moeilijker te fotograferen! En let op, er zit een foto van een toekan bij die door mij is gemaakt en daar ben ik best een beetje trots op haha. 
De volgende dag gaan we naar het Christusbeeld, op aanraden van Eider te voet. Al de eerste paar stappen in het bos en we zien apen in de bomen en schrik ik me rot van een slang die vlak voor me uit kronkelt. Opeens bedenk ik dat het misschien niet zo'n goed idee is om met z'n tweetjes door dit woud te wandelen maar we zetten door. Want het is niet een heel lange tocht, zo'n twee uur, maar omdat het beeld 700m hoog op een berg staat, was het lekker klimmen, soms zo steil dat we op handen en voeten of langs een ketting ons omhoog trekken. We hebben nog nooit zo veel gezweet, ook niet zo raar bij dit klimaat. Dus helemaal nat komen we boven aan en merken snel dat wij bijna de enigen zijn die zo gek waren om lopend naar boven te gaan. We komen terecht in een enorme toeristenmassa die wordt aan- en afgevoerd in busjes die de berg op en af racen. We hadden nog geen entreekaartje omdat we niet op de standaard manier hier terecht zijn gekomen en kopen bij een vrouwtje kaartjes, niet wetende dat dit ook meteen het vervoer terug naar beneden vastlegt. Van het Portugees kunnen we namelijk weinig maken. Ik had gedacht dat het wel wat meer op Spaans zou lijken maar we kunnen er werkelijk niks van verstaan, de uitspraak is totaal anders. Het blijkt dus achteraf dat we met een van die busjes naar beneden moeten in plaats van met het treintje wat we eigenlijk graag wilden omdat deze door het mooie tropische bos zou gaan. Het Christusbeeld is gehuld in de wolken maar af en toe schuiven de wolken opzij, wat gepaard gaat met een enorm gejoel onder het publiek, en is het beeld goed zichtbaar. Ook heb je vanuit hier mooi overzicht op de stad en de aanliggende stranden. Helaas komt er door de laaghangende wolken niet dat ene unieke fotomoment waar Bas zo op had gehoopt en na een tijd tevergeefs te hebben staan wachen besluiten we weer naar beneden te gaan. We staan meer dan een uur in de rij voor de bus terug, welke ons af zet bij het bekende Copacabana-strand. Na daar wat te hebben geluncht gaan we naar de tweede meest toeristische attractie: Sugar loaf. In een kabelbaantje gaan we omhoog naar de bertop waar we vanuit een andere hoek mooi over de stad uitkijken (met het Christusbeeld nog steeds in de wolken). We nemen de bus terug, lopen nog wat over het strand, moe en voldaan keren we terug naar ons bedje. De volgende dag gaan we op pad naar een nieuwe en laatste bestemming van onze reis: Ilha Grande!

![image](https://cloud.githubusercontent.com/assets/8626944/6216300/dbcf85e8-b5ef-11e4-803e-84ebe4ab6875.jpg)

Ilha Grande is een prachtig tropisch eiland met eindeloos veel mooie strandjes. Hier kunnen we ons de komende dagen wel vermaken! Tijd om heerlijk te relaxen, te genieten van de zee en heel veel te lezen :-) Het stadje van het eiland heet Abraão en er zijn hier geen auto's of brommers, alleen maar voetgangers, fantastisch! Het vervoersmiddel hier is de taxiboot. De eerste paar nachten slapen we in een heerlijk hotel met mooie tuin waarin we kunnen luieren in de hangmat. We maken een wandeling naar het strand Lopes Mendes, gelegen aan de andere kant van het eiland, waar hoge golven zijn. Ook maken we op een van de eerste dagen een rondje om het eiland met een speedboot. Onderweg meren we aan bij verschillend strandjes om het eiland zo te leren kennen. Op strand Aventureiro staat een bekende en bijzondere palmboom: de boomstam loopt eerst horizontaal boven het strand en maakt dan een hoek van 90graden om weer omhoog te groeien. Het water is hier super helder en als je in zee staat zie je mooie visjes voorbij zwemmen. 
Op vrijdag de 13e moeten we helaas van verblijfplaats veranderen omdat dit hotel volgeboekt was: de drukste week van het jaar, carnaval, is aangebroken en er komen veel Brazilianen hier heen om Rio te ontvluchten... Zoals de datum al deed voorspellen beloofde dat niet veel goeds. We komen in het meest slechte hotel terecht van onze reis, beetje jammer als afsluiter. We krijgen een donkere kamer waar wanneer het licht aan is, je nog steeds je hoofdlampje moet gebruiken om een boek te kunnen lezen. De geur die in de kamer hangt is verstikkend; het stinkt er naar vocht en schimmel. Na de eerste nacht er (weinig) geslapen te hebben, vragen we ons resterende geld terug om een ander hotel te zoeken (we moesten alles vooruit betalen vanwege de 'carnaval packages' die elke accomodatie hier hanteert). Maar het enkel Portugees sprekende en weinig behulpzame personeel doet alsof hun neus bloedt. Wel krijgen we een andere kamer waar het wat beter is. Gelukkig hoeven we hier alleen te slapen en zoeken we na het ontbijt, op de inmiddels steeds drukker bezette stranden, een lekker plekje in de schaduw om weer aan een nieuw boek te beginnen, zucht, heerlijk ontspannen! Langzaam beseffen dat we dat onze reis ten einde komt en nog maar een paar dagen kunnen luieren en genieten van de warmte hier (een troost voor jullie: elke avond regent en onweert het hier flink en zelfs op dit moment liggen we onder dikke bewolking in de miezerregen op het strand :-). 

![image](https://cloud.githubusercontent.com/assets/8626944/6216327/4d218bd8-b5f0-11e4-97a8-6a7c53d813b2.jpg)

Binnenkort beginnen we aan onze lange terugreis: via Rio naar Buenos Aires naar Madrid en dan eindbestemming Dusseldorf. We kijken er stiekem toch ook wel een beetje naar uit om weer in Nederland te zijn om iedereen weer te zien en te spreken en natuurlijk de trouwfoto's te bekijken!
We hebben fantastische drie maanden gehad. Een onvergetelijk mooie ervaring waarin we veel gezien, gedaan en beleefd hebben met veel afwisseling. Van bergen tot aan witte stranden, van de kou naar de hitte en van gletsjers tot aan de tropen. We hebben met deze reis een fantastisch cadeau gekregen, bedankt iedereen! Tot snel allemaal!

XX
