---
author: Sietske
date: 31-01-2015
location: Buenos Aires
title: Fin del mundo
---

Om vanuit El Chaltén met de bus in Ushuaia te komen, is er een reis nodig van bijna 24 uur met twee tussenstops. De eerste stop is in El Calafate, waar we tijd genoeg hebben om ergens wat te eten. Om drie uur 's nachts kan de busreis weer worden voortgezet. Onderweg passeren we twee keer de grens met Chili wat weer lang wachten is en we zijn vele stempels in ons paspoort rijker. Daarnaast maken we ook nog een kleine oversteek met een pontje, waar we kleine (zwart-witte) dolfijnen zien. Het laatste deel van de reis is sprookjesachtig mooi: door de invallende schemering zijn de wolken mooi roze gekleurd en de maan staat al aan de hemel boven besneeuwde bergtoppen. Uiteindelijk met drie uur vertraging rond elf uur 's avonds in Ushaia aangekomen, ookwel 'het einde van de wereld' genoemd. We zijn aangekomen in de meest zuidelijke stad van de wereld! We realiseren ons al snel dat op zaterdagnacht hier aankomen zonder reservering voor een slaapplek een nachtmerrie is. Het was ons niet gelukt om vanuit El Chaltén alvast iets telefonisch te reserveren omdat alle ho(s)tels uit onze reisgids waren volgeboekt. Zo dwalen we met onze backpacks in het donker over straat en voelen ons een beetje verloren. In ons beste Spaans maken we duidelijk bij een (uiteraard volgeboekt) hostel dat we erg moe zijn na een lange reis en het ons niet zoveel uitmaakt, als we maar ergens een bed krijgen... De mevrouw pleegt een telefoontje en schrijft een adres op een papiertje. We snappen niet precies of deze lokatie nu in een heel ander plaatsje ligt, maar op hoop van zegen geven we het papiertje aan de taxichauffeur. Uiteindelijk blijkt het een paar blokken verderop te zijn en komen we uiteindelijk toch nog uit bij een heerlijk verblijf: een appartementje met eigen badkamer, keuken en (hoe heerlijk) een wasmachine! We blijven hier drie nachten. Ushuaia is een erg toeristisch plaatsje waar behalve de vele winkeltjes niet erg veel te beleven valt. We hebben een museum bezocht in een voormalige gevangenis, waar we leren dat deze stad begin 1900 is opgebouwd door zware criminelen. We maken een uitstapje naar het Beagle Kanaal en vanuit Harberton Estancia, de oudste nederzetting met leuk zeedierenmuseum, steken we over naar een klein eilandje waar ontzettend veel pinguins te zien zijn: de Magellanic en Gentoo. Grappige en nieuwsgierige beestjes zijn het, we kunnen ze van erg dichtbij bekijken, sommigen pikken aan je schoen! We hebben ook geluk, want er is een verdwaalde Koningspinguin te zien die hier normaal gesproken helemaal niet thuis hoort. Hij staat er wat eenzaam bij en is duidelijk te herkennen aan zijn spitsere snavel en gele kleur borst en 'wangen'. Een prachtige afsluiting van Patagonië. Helaas geen tijd om het nationaal park Tierra del Fuego in te gaan, want de volgende dag vliegen we alweer naar Buenos Aires. Tja op een reis moet je toch keuzes maken, maar wie weet komen we hier ooit nog terug om te wandelen in deze mooie omgeving.

![image](https://cloud.githubusercontent.com/assets/8626944/5990157/a1d3b22a-a982-11e4-861a-14f4ff70cf82.jpg)

Na een wat hobbelige vlucht komen we op 28 januari veilig aan bij een goed hotel in Buenos Aires, gelegen in de wijk Palermo. Het weer is totaal anders dan in Ushuaia: benauwd en drukkend warm, resulterend in onweer en regen op de volgende dag. Sinds we weer in Argentinië zijn merken we opnieuw dat het een stuk duurder is dan haar buurland. De Argentijnse peso is onderhevig aan een sterke inflatie en daardoor zoeken Argentijnen zekerheid in een stabielere munt. Hierdoor is er een specifieke markt ontstaan, ookwel de 'blue market' genoemd. Tegen de officiele koers krijg je voor 1 US dollar 8 pesos maar op de blue market wordt meer dan 13 pesos aangeboden voor 1 dollar. Dat is meer dan 60% extra waarde! De moeilijkheid zit er alleen in aan hoe je hier aan dollars komt... Helaas wisten we dit niet vantevoren en hadden we vanuit Nederland geen euros of dollars meegenomen. In buurland Uruguay is het wel mogelijk om dollars uit de muur te halen, het stadje Colonia ligt op een uur met de boot van Buenos Aires vandaan. En zo belanden we dus de volgende dag in Colonia, Uruguay. Een mooie bijkomstigheid is dat dit plaatsje (barrio historico) ook nog eens op de UNESCO wererlderfgoedlijst staat. Het weer is vandaag dus winderig en regenachtig waardoor de boot pas twee uur later kan vertrekken. Met wat tegenzin stappen we toch weer op de boot en herbeleven onze Navimagervaring maar gelukkig houden we dit keer, met moeite, onze maaginhoud binnen :-) Het oude gedeelte van Colonia (barrio historico) is een mooi Europees middeleeuws aandoenend stadje; kinderkopjes op straat met een aantal old timers, wat me ook een beetje aan Cuba doet terug denken. We zijn zowat alle pinautomaten afgegaan maar helaas levert het ons niet de gehoopte hoeveelheid dollars op, alle automaten zijn nagenoeg leeg! We krijgen de tip van twee Nederlanders om op azimo.com te kijken, via deze website kun je euros of dollars laten opsturen en hier bij een bank ophalen. Voor ons niet meer van toepassing aangezien we nog maar een paar dagen in Argentinië zullen zijn, maar wellicht een handige tip voor degenen die nog een verre reis in de planning hebben staan.

![image](https://cloud.githubusercontent.com/assets/8626944/5990162/c962b5c0-a982-11e4-996a-ad773138aaaa.jpg)

Terug in Buenos Aires gaan we de volgende dag deze wereldstad een beetje verkennen. We krijgen tips en een plattegrond van het hotel mee en laten kostbare spullen achter in een kluisje. Zelfs onze trouwring gaat voor het eerst af, better safe than sorry... Dus met bijna niks op zak stappen we de straat op. Al op de eerste avond terug in ons hotel ontdekken we tot grote schrik dat Bas zijn creditcard niet meer in zijn portemonnee zit... Bas rent terug naar het restaurant en jahoor daar was ie nog, vergeten terug te geven door de ober, pfieuw! We doen het de komende dagen lekker rustig aan want we hebben hier zo'n 6 dagen de tijd. Hiermee kunnen we een goede indruk krijgen van alle verschillende wijken van de stad. Het is een heerlijke stad, veel interessanter dan Santiago de Chile vind ik. Mooie pleinen met statige gebouwen (waaronder Plaza de Mayo), de architectuur is erg geinspireerd op de Europeaanse (Parijse) stijl. Ook is er erg veel groen, overal in de straten staan grote hoge bomen en er zijn veel parken om in de schaduw wat uit te rusten. We wandelen door de prachtige botanische tuin en bezichtigen het Eva Perrón museum. Imposant om te zien hoeveel deze vrouw heeft betekend voor de lagere klasse. Ook gaan we naar het kerkhof in Recoleta, waar vele invloedrijke en welvarende personen liggen, zo ook dus Evita/Eva Duarte-Perrón. De mausoleums schijnen duurder te zijn dan menig appartement hier in de stad! 's Avonds wandelen we door Palermo en eten uiteraard weer heerlijk. Palermo is een gezellige wijk met vele restaurants en cafeetjes, er klinkt mooie live muziek op straat waardoor je zin krijgt om te dansen. Zojuist terug gekomen van een leuke rondleiding door het majestueuze Teatro Colón uit 1908. Een prachtig operagebouw waar 2500 zitplaatsen plus nog een heel aantal staplaatsen zijn. Het staat bekend als een van de beste theaters ter wereld door zijn goede akoestiek, helaas dat nu het seizoen een zomerstop heeft.

![image](https://cloud.githubusercontent.com/assets/8626944/5990184/56cefb58-a983-11e4-9d4b-9b60e7cad141.jpg)

Morgen gaan we naar de bekendste zondagsmarkt in San Telmo en naar de gekleurde huisjes in La Boca, om in de avond te genieten van een mooie tango-show, zin in! To be continued...
